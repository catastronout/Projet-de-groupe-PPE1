GREYSHARK internetiniz asla kesilmesin diye sahaya iniyor! İşte okyanusun yeni muhafızı!
Avrupa, denizaltı internet kabloları ve enerji hatlarını korumak için tam otonom su altı aracı GREYSHARK’ı devreye alıyor. 100 milyon Euro’yu aşan siparişlerle “internetin yeni muhafızı” denizlerin derinliğinde göreve hazırlanıyor.
Avrupa ülkeleri, denizaltı internet kabloları ve enerji hatlarını korumak için geliştirilmiş tam otonom su altı aracı GREYSHARK için sipariş vermeye başladı.
2025 sonuna doğru verilen siparişlerin toplam sözleşme bedelinin 100 milyon Euro’yu aştığı belirtilirken, yalnızca orduların değil enerji ve iletişim şirketlerinin de bu teknolojiye yoğun ilgi gösterdiği bildirildi. Projenin 2026 hedefi ise yılda 150 adet üretim.
İNTERNETİN YENİ KORUYUCUSU GREYSHARK
Euroatlas tarafından geliştirilen GREYSHARK, sessiz elektrik motoru ve metal içermeyen gövdesi sayesinde son derece zor tespit ediliyor. Sürü halinde görev yapabilen sistem, aynı anda geniş bölgeleri tarayabiliyor. Hidrojen yakıt teknolojisi sayesinde ise 16 haftaya kadar su altında kalabiliyor.
GREYSHARK'IN TEKNİK ÖZELLİKLERİ NELER?
Webtekno'nun aktardığına göre tam otonom olarak çalışan GREYSHARK, “Level-5” otonomi seviyesine sahip. Yani insan müdahalesine gerek duymadan görev planlayabiliyor, uyguluyor ve gerektiğinde görev değişikliği yapabiliyor. Araç, sonar, lidar, elektromanyetik tarayıcı ve kamera dahil olmak üzere 17 farklı sensörle donatılmış durumda.
TEK AMACI DENİZALTI ALTYAPISINI KORUMAK
GREYSHARK’ın temel görevi, dünya genelinde uzunluğu 1,3 milyon kilometreyi aşan denizaltı internet kablolarını, enerji boru hatlarını ve kritik denizaltı altyapısını korumak.
Son yıllarda artan sabotaj girişimleri ve kaynağı belirsiz hasarlar, bu altyapıların güvenliğini küresel bir gündem maddesine dönüştürdü. GREYSHARK’ın bu risklere karşı adeta teknolojik bir kalkan görevi görmesi hedefleniyor. Sistem gerektiğinde denizaltı takibi ve mayın tespiti de gerçekleştirebiliyor.
