HAVELSAN’ın Mısır’daki yerel iş birliği kapsamında geliştirilen AKREP ve HAMZA-1 platformları, EDEX 2025 Mısır Savunma Fuarı’nda ilk kez tanıtıldı. Şirket, yazılım tabanlı çözümlerini fuarda sergileyerek katılımcı ülke heyetleriyle görüşmeler gerçekleştirdi.
HAVELSAN ile Arap Endüstrileşme Teşkilatı (AOI) iş birliğiyle Mısır’da üretimi yapılan platformlar fuarda yoğun ilgi gördü. Mısır Cumhurbaşkanı Abdulfettah es-Sisi, fuar ziyareti sırasında araçları inceleyerek bilgi aldı.
Dikey kalkış ve iniş yapabilen (VTOL) insansız hava aracı HAMZA-1, ortak çalışmayla ortaya konulan yeni bir çözüm olarak sergilendi. AKREP İnsansız Kara Aracı ise uzaktan komutalı silah sistemi taşıyabilen 6×6 bir platform olarak geliştirildi ve Mısır’da daha önce bulunmayan bir çözüm sundu.
“Kısa sürede bir insansız kara aracı geliştirildi”
HAVELSAN Uluslararası İş Geliştirme ve Pazarlama Genel Müdür Yardımcısı Şevket Ünal yaptığı açıklamada, EDEX 2023 sonrasında yapılan görüşmeler doğrultusunda çeşitli alanlarda çalışmalar yürüttüklerini söyledi.
Ünal, kara, hava, deniz sistemleri ile insansız sistemler ve komuta-kontrol çözümleri üzerine öneriler sunduklarını belirtti ve AOI ile yürütülen çalışmalar sonucunda kısa sürede bir prototipin ortaya çıkarıldığını ifade etti.
Ünal, sözlerine şu şekilde devam etti:
“AOI ile yürüttüğümüz çalışmalar sonucunda kısa sürede bir insansız kara aracı geliştirildi ve fuarda sergilenmeye hazır hale getirildi. Araç, çöl ve Mısır şartlarına uygun şekilde tasarlandı. Aynı süreçte otonom sistemler alanında yürütülen çalışmalar doğrultusunda HAMZA-1 platformu da ortaya çıktı.”
Saha testleri sonrası geri bildirimler değerlendirilecek
Ünal, fuar sonrasında son kullanıcılara yapılacak saha gösterimleriyle geri bildirimlerin toplanacağını, bu doğrultuda araçların geliştirilerek göreve hazır hale getirileceğini belirtti.
HAVELSAN’ın özellikle komuta-kontrol, yapay zeka ve otonomi alanlarındaki yetenekleriyle projelere katkı sunacağını dile getiren Ünal, “Mısır’ı, Afrika’ya açılan kapı olarak görüyoruz. Burada ortaya çıkarılacak ürünlerin bölge ülkelerine de sunulmasını öngörüyoruz.” dedi.
Ünal, fuar süresince Mısır’dan, Afrika’nın farklı ülkelerinden ve Körfez bölgesinden katılımcılarla HAVELSAN’ın hava, kara, deniz ve simülasyon alanlarındaki yeteneklerine ilişkin görüşmeler yaptıklarını söyledi.
Kaynak: SavunmaSanayiST.com / AA
