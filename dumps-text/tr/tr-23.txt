Gazze'de robotik savaş! İsrail katliam için tüm varlığını seferber etti
İsrail Yapay Zeka ve Özerklik Programı Yürütme Ofisi Başkanı Emekli Albay Yaron Sarig, Gazze'deki çatışmanın ilk robot savaşı olduğunu ileri sürdü.
İsrail Savunma Bakanlığı'na bağlı MAFAT'ın AI ve Otonomi Programı İcra Ofisi Başkanı Albay (Emekli) Yaron Sarig, yaptığı açıklamada Gazze'deki savaş tarihteki ilk robotik savaş olduğunu söyledi.
Sarig, "Bu ilk robotik savaş. Bu çatışmada, tüm savunma ekosistemimizi harekete geçirdik ve savaş alanında on binlerce otonom sistemi konuşlandırdık - drone sürülerinden geniş alanlara dağıtılmış çevik kara robotlarına kadar." ifadelerini kullandı.
Sarig, uzaktan kontrol edilen dronlar ve diğer sistemler daha uzun bir süre boyunca kullanılsa da Gazze'deki işgalin binlerce kilometre boyunca robotik sistemler tarafından gerçekleştirildiğini açıkladı.
GAZZE'DE TUZAKLI ROBOT ARAÇLAR KULLANILIYOR
Gazze Şeridi'nde 2 yılı aşkın süredir soykırım sürdüren İsrail ordusu, Gazze şehrine yönelik işgal saldırıları yaparken karadaki kayıplarını azaltmak için "robot" adını verdiği patlayıcı yüklü araçları kullanarak mahalleleri hedef alıyor.
Filistinli askeri uzman Rami Ebu Zubeyde, yaptığı açıklamada, İsrail'in iki robot tipini kullandığını söylemişti.
Ebu Zubeyde ayrıca "Birincisi, M113 tipi eski zırhlı personel taşıyıcılar gibi paletli araçlar. Bunlar uzaktan yönlendirilip infilak ettirilerek kara birliklerinin ilerlemesinden önce mahalleler tamamen yok ediliyor. İkinci tip ise küçük kara robotları. Bunlar patlayıcı yüküyle tünel girişlerine gönderiyor ya da nüfusun olduğu bölgelere saldırı amacıyla yollanıyor. Robotların yol açtığı patlamalar, bitişik binalarda çökmelere, altyapının yaygın olarak tahrip olmasına ve yoğun nüfuslu mahallelerde aynı anda birkaç evin yıkılmasıyla sonuçlanıyor." ifadelerini kullanmıştı.
NEDEN ROBOT KULLANILIYOR?
Ebu Zubeyde, İsrail ordusunun robotları kullanmasındaki temel amacın; Filistinli savaşçılarla doğrudan çatışmayı en aza indirmek, patlayıcıları ve binaları önceden imha ederek İsrail güçlerinin girebileceği koridorlar açmak ve böylece İsrail ordusunun insan kaybını azaltmak olduğunu söyleyerek bu durumun çok ağır bir insani kayıplara yol açtığına dikkati çekmişti. Ebu Zubeyde, patlamalar sonucunda tüm mahallelerin yok olduğunu, yüzlerce ailenin evsiz kaldığını, halkın korku içerisinde göçe zorlandığı psikolojik bir etki oluşturulduğunu ifade etmişti.
Filistinli uzman, "Patlayıcı yüklü robotlar, (Filistin) direnişin patlayıcı yerleştirme veya operasyon yapma kapasitesini sona erdirmedi. Ancak, geniş çaplı yıkıma ve toplu göçe yol açtı. Bu durum, robotları bir askeri taktikten çok soykırım aracı haline getiriyor." demişti.
TRHABER
